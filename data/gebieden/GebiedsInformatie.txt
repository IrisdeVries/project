
// CentrumWest
Wonen, werken, winkelen, uitgaan: het kan allemaal in gebied West. Door deze diversiteit aan functies heerst er een gezellige bedrijvigheid in het gebied en heeft het een grote aantrekkingskracht op zowel bewoners als bezoekers.

Elke buurt heeft haar eigen karakter, waardoor een grote diversiteit ontstaat.

Haarlemmerbuurt
De Haarlemmerbuurt is een langgerekt gebied gelegen tussen de Jordaan en de Westelijke Eilanden. De Haarlemmerstraat- en dijk loopt als belangrijke ader door het gebied. Dit een belangrijk en gevarieerd winkelgebied dat populair is bij zowel bewoners als bezoekers. De Haarlemmerbuurt kenmerkt zich door een mix van wonen, werken, recreëren (winkels, horeca) en is een passantengebied (oost-west-route).

Westelijke Eilanden
De Westelijke Eilanden (bestaande uit Planciusbuurt, Prinsen-, Realen-, en Bickerseiland) hebben een eilandenstructuur. Het is een woongebied waar ook gewerkt wordt, vooral in de creatieve sector. Voor een groot deel is daarbij de historische structuur nog intact: werkfuncties aan het water en wonen ‘op’ het eiland.

Westerdok en IJdok
Het relatief nieuwe Westerdokseiland is met name een woongebied. Recent is het nieuw opgeleverde IJdok toegevoegd aan dit gebied. Het IJdok kent met name werkfuncties (kantoren, recreatie) en in mindere mate wonen.

Jordaan (Noord en Zuid)
De Jordaan is één van de bekendste buurten van Amsterdam. Het is een geliefde buurt om te wonen en uit te gaan. Dat heeft onder meer te maken met zijn geschiedenis, zijn bewoners van vroeger en nu, het stedenbouwkundig karakter dat al die jaren bewaard is gebleven en zijn openbare ruimte. Zo zijn er in de Jordaan vele smalle straatjes te vinden met prachtige gerestaureerde pandjes, er zijn pleinen en plantsoenen maar ook grachten en brede straten waar markten worden gehouden. Deze markten zorgen voor de nodigde levendigheid evenals horeca en andere kleine bedrijven. Deze levendige mix aan functies komt het meest in de Noordelijke Jordaan voor. De Zuidelijke Jordaan is in verhouding wat meer een woonbuurt. Als enigszins vreemde eend in de bijt loopt langs de gehele westzijde van de Jordaan de Marnixstraat: een drukke verkeersader en belangrijke ontsluitingsroute.

Grachtengordel West
De Grachtengordel ligt langs vier hoofdgrachten (Singel, Herengracht, Keizersgracht en Prinsengracht) en is aangewezen als UNESCO werelderfgoed. Het gebied kenmerkt zich door haar brede grachten en in verhouding grotere panden. De grachtengordel heeft een rijke geschiedenis en er bevinden zich veel kantoren, bezienswaardigheden en musea als het Anne Frankhuis, het Grachtenhuis, het Bijbels Museum en Huis Marseille. Binnen het gebied liggen de zogenoemde 9 straatjes, een belangrijk winkel- en horecagebied met een grote aantrekkingskracht op bezoekers en toeristen. De primaire functies van het gebied zijn wonen en werken.